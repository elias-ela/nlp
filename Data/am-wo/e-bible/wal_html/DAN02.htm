<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Daaneela 2</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Daaneela</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Naabukadanaxoora Aimuwaa </div><div class='p'> <span class="verse" id="V1">1&#160;</span>Naabukadanaxoori ba kawotido naa77antto laitti aimuwaa aimottiis. He aimoi a keehin shabbirin, xiskkoi a efeennan ixxiis.  <span class="verse" id="V2">2&#160;</span>Yaatin, i aimottido aimuwaa ayyo yootana mala, shareechchoti, murunniyaageeti, bitiyaageetinne aadhdhida eranchchati xeegetti yaanaadan kawoi azaziis. Azazin yiidi, a sinttan eqqidosona.  <span class="verse" id="V3">3&#160;</span>Kawoi eta, “Taani tana shabbiriya aimo aimottaas; he aimoi aibakko eranau koyais” yaagiis. </div><div class='p'> <span class="verse" id="V4">4&#160;</span>Aadhdhida eranchchati kawuwaa Sooretu <a href="#FN1" class="notemark">1<span class="popup"> Daaneela 2:4 ppe biidi miraafiyaa 7 gakkanaashin Sooretu qaalan xaafettiis.</span></a> qaalan, “Kawuwau, merinau de7a! Ne aimuwaa nuuyyo ne ashkkaratuyyo yoota; nuuni neessi a birshshettaa yootana” yaagidosona. </div><div class='p'> <span class="verse" id="V5">5&#160;</span>Yaagin kawoi aadhdhida eranchchata hagaadan yaagiis; “Taani minttada qachchido qofai hagaa. Intte ha aimuwaanne a birshshettaa tana erissana xayikko, taani inttena qanxxa yeggana; intte keettati buura ule kiyana.  <span class="verse" id="V6">6&#160;</span>SHin intte aimuwaanne a birshshettaa taayyo yootikko, imuwaa, woituwaanne daro bonchchuwaa taappe intte ekkana. Hegaa gishshau, ane aimuwaanne a birshshettaa tana erissite” yaagiis. </div><div class='p'> <span class="verse" id="V7">7&#160;</span>Yaagin naa77anttuwaakka eti zaaridi, “Kawoi aimuwaa nuuyyo ba ashkkaratuyyo yooto; nuuni a birshshettaa erissana” yaagidosona. </div><div class='p'> <span class="verse" id="V8">8&#160;</span>Yaagin kawoi etassi zaaridi, “Taani intte halchchuwaa erais; taani minttada qachchido qofaa inttekka erido gishshau, haganaa sugana giidi haneeta.  <span class="verse" id="V9">9&#160;</span>Intte aimuwaa taayyo yootana xayikko, issi pirddai inttena naagees. Hanotai laamettana giidi intte ufaissaa oottiyo gishshau, taayyo worddonne gene qaalaa yootanau maqettideta. Hegaa gishshau, aimuwaa taayyo yootite; yaatikko, intte a birshshettaa erissanau danddayiyoogaa taani erana” yaagiis. </div><div class='p'> <span class="verse" id="V10">10&#160;</span>Aadhdhida eranchchati kawuwau zaaridi, “Kawoi oichchiyo oishaa zaaranau danddayiya issi asinne biittan baawa. Ai gitatidanne wolqqaamida kawoikka hagaa malabaa shareechchota, murunniyaageeta woikko aadhdhida eranchchata oichchi erenna.  <span class="verse" id="V11">11&#160;</span>Kawoi oichchido oishai deexo; asaara issippe de7enna xoossatuppe attin, hagaa kawuwaassi qonccissanau danddayiyaabi mulekka baawa” yaagidosona. </div><div class='p'> <span class="verse" id="V12">12&#160;</span>Hegaa gishshau, kawoi yiillotiis; keehippe hanqqettiis. Hanqqettidi Baabiloonen de7iya aadhdhida eranchchata ubbaa wurssanaadan azaziis.  <span class="verse" id="V13">13&#160;</span>Azazin aadhdhida eranchchata woranau awaajoi kiyiis. Kiyin woriyaageeti Daaneelanne a laggeta woranau koyidosona. </div><div class='s'>Xoossai Daaneela Aimuwaa Birshshettaa Erissiis </div><div class='p'> <span class="verse" id="V14">14&#160;</span>Kawuwaa naagiya olanchchatu halaqai Ariyooki, Baabiloonen de7iya aadhdhida eranchchata woranau kiyiyo wode, Daaneeli a akeekaaninne hiillan haasayissiis.  <span class="verse" id="V15">15&#160;</span>I kawuwaa naagiya olanchchatu halaqaa Ariyooka, “Kawuwaa awaajoi aissi hagaadan palattidee?” giidi oichchiis. Oichchin Ariyooki hanotaa Daaneelayyo odiis.  <span class="verse" id="V16">16&#160;</span>Hegan Daaneeli kawuwaakko gelidi, aimuwaa birshshettaa erissanau, baayyo wodee imettana mala woossiis. </div><div class='p'> <span class="verse" id="V17">17&#160;</span>Hegaappe guyyiyan, Daaneeli ba soo simmidi, ba heezzu laggetuyyo, Hanaaniyaayyo, Mishaa7eelayyoonne Azaariyaayyo hanotaa odiis.  <span class="verse" id="V18">18&#160;</span>Eti Baabiloonen de7iya hankko aadhdhida eranchchatuura issippe haiqqennaadan, saluwaa Xoossai maarotaa etau oottidi, ha xuuraa etau qonccissanau woossana mala, etau yootiis. </div><div class='p'> <span class="verse" id="V19">19&#160;</span>He qamman xuurai Daaneelayyo ajjuutan qoncciis. Yaatin, Daaneeli saluwaa Xoossaa hagaadan yaagidi galatiis; </div><div class='q'> <span class="verse" id="V20">20&#160;</span>“Aadhdhida eratettainne wolqqai </div><div class='q'>Xoossaassa gidiyo gishshau, </div><div class='q2'>a sunttai merinaappe merinaa gakkanaassi galatettidaagaa gido. </div><div class='q'> <span class="verse" id="V21">21&#160;</span>Wodetanne aginata i laammees. </div><div class='q'>Kawota kawotettaappe diggees; </div><div class='q2'>qassi kawota kawotettan utissees. </div><div class='q'>Aadhdhida eranchchatuyyo aadhdhida eraa, </div><div class='q2'>akeekiyaageetuyyookka eraa i immees. </div><div class='q'> <span class="verse" id="V22">22&#160;</span>Ciimma xuuraanne geemmida yohuwaa </div><div class='q2'>i qonccissees. </div><div class='q'>Xuman de7iyaabaakka i erees; </div><div class='q2'>poo7oikka aara de7ees. </div><div class='q'> <span class="verse" id="V23">23&#160;</span>Abeet ta maizza aawatu Xoossau, </div><div class='q2'>taani nena galataisinne sabbais. </div><div class='q'>Aissi giikko, neeni taayyo </div><div class='q2'>aadhdhida eraanne wolqqaa immadasa. </div><div class='q'>Nuuni nena oichchidoogaa </div><div class='q2'>tana ha77i erissadasa. </div><div class='q'>Kawuwaa aimuwaa nuna erissadasa” </div><div class='m'>yaagiis. </div><div class='s'>Daaneeli Aimuwaanne A Birshshettaa Kawuwaa Erissiis </div><div class='p'> <span class="verse" id="V24">24&#160;</span>Hegaappe guyyiyan, Daaneeli Baabiloonen de7iya aadhdhida eranchchata wurssanau kawuwaappe azazuwaa ekkida Ariyookakko biidi, “Aadhdhida eranchchata woroppa. Tana kawuwaakko gelissa; yaatobare taani a aimuwaa birshshettaa a erissana” yaagiis. </div><div class='p'> <span class="verse" id="V25">25&#160;</span>Ariyooki sohuwaara Daaneela kawuwaakko gelissidi, kawuwaassi, “Yihudaappe omoodettidi yiida asaappe kawuwaa aimuwaa birshshettaa erissanau danddayiya asa demmaas” yaagiis. </div><div class='p'> <span class="verse" id="V26">26&#160;</span>Kawoi Bilxxaasoora geetettiya Daaneela, “Taani aimottido aimuwaanne a birshshettaa tana erissanau danddayai?” giidi oichchiis. </div><div class='p'> <span class="verse" id="V27">27&#160;</span>Oichchin Daaneeli hagaadan yaagidi zaariis; “Kawuwau, neeni oichchido xuuraa qonccissanau danddayiya aadhdhida eranchchi, shareechchoi, murunniyaabi, woikko maliyaabi baawa.  <span class="verse" id="V28">28&#160;</span>SHin xuurata qonccissiya issi Xoossai saluwan de7ees. Wurssetta gallassatun hananabaa i nena bessiis. Ne arssan zaqqullada, neeni aimottido aimoinne ajjuutai hagaa. </div><div class='p'> <span class="verse" id="V29">29&#160;</span>“Kawuwau, neeni arssan zaqqullada, sinttappe hananabaa qoppadasa. He wode xuuraa qonccissiya Xoossai sinttappe hananabaa nena bessiis.  <span class="verse" id="V30">30&#160;</span>Ha xuurai taassi qonccidoogee taani hara asaappe aadhdhida eranchcha gidiina gidennan, neeni kawoi aimuwaa birshshettaa eranaadaananne ne huuphe giddon simerettida qofaa akeekanaadaana. </div><div class='p'> <span class="verse" id="V31">31&#160;</span>“Kawuwau, neeni keehi gita, phooliyaanne xeellanau yashshiya misilee ne sinttan eqqidaagaa be7adasa.  <span class="verse" id="V32">32&#160;</span>Ha misiliyaa huuphee geeshsha worqqaappe, a tirainne kusheti biraappe, uloinne wodirati nahaasiyaa giyo birataappe,  <span class="verse" id="V33">33&#160;</span>suilee birataappenne tohuwau yachchai baggai birataappe baggai urqqaappe merettiis.  <span class="verse" id="V34">34&#160;</span>Neeni ha misiliyaa xeellishin, issi shuchchai asa kushee bochchennan deriyaappe xoqolettidi, birataappenne urqqaappe merettida misiliyaa tohuwaa yachchatu bolli wodhdhidi gaacciis.  <span class="verse" id="V35">35&#160;</span>He wode biratai, urqqai, nahaase giyo biratai, birainne worqqai ubbai gaacettidi, boniyan audiyan de7iya suullaa mala gidiis; gidin aibanne ashshennan carkkoi pittidi efiis. SHin misiliyaa bolli wodhdhida shuchchai wogga dere kiyidi, biittaa sa7aa kumiis. </div><div class='p'> <span class="verse" id="V36">36&#160;</span>“Hagee ne aimuwaa; qassi ha77i birshshettaa nuuni neeyyo odana.  <span class="verse" id="V37">37&#160;</span>Kawuwau, neeni kawotuyyo kawo. Saluwaa Xoossai neeyyo kawotettaanne wolqqaa, minotettaanne bonchchuwaa immiis.  <span class="verse" id="V38">38&#160;</span>Biitta ubbaa bollan nena haariyaagaa oottiis; asaa, bazzo do7aanne saluwaa kafuwaa ne kushiyan wottiis. Hegaa gishshau, worqqa huuphee nena. </div><div class='p'> <span class="verse" id="V39">39&#160;</span>“Neeppe guyyiyan, minotettan nena gakkenna hara kawotettai denddana. Kaallidi, biittaa ubbaa haariya, nahaase birata gidiya, heezzantto kawotettai denddana.  <span class="verse" id="V40">40&#160;</span>Wurssettan ubbabaa gaaceretti liiqissiya birataadan minnida oiddantto kawotettai denddana. Biratai ubbabaa gaacerettidi liiqissiyoogaadan, ikka baappe kase denddida kawotettata gaacerettidi liiqissana. </div><div class='p'> <span class="verse" id="V41">41&#160;</span>“Tohotinne tohuwaa biradhdheti baggai birataappe, baggai urqqaappe merettidoogeeta neeni be7idoogaadankka, he kawotettai shaahettida kawotetta gidana. Biratai urqqaara walakettidaagaa ne be7idoogaadankka, baggai birataadan minnidaagaa gidana.  <span class="verse" id="V42">42&#160;</span>Tohuwaa biradhdheti baggai birata, baggai urqqa gididoogaadan, hegaadankka ha kawotettau baggai mino, baggai laafa gidana.  <span class="verse" id="V43">43&#160;</span>Biratai urqqaara walakettidaagaa ne be7idoogaadan, he naa77u bagga asai geluwan ehuwan walakettana; shin biratai urqqaara walakettanau danddayennaagaadankka, eti issuwaa gididi gam77anau danddayokkona. </div><div class='p'> <span class="verse" id="V44">44&#160;</span>“He kawotu laittan, saluwaa Xoossai mulekka kunddenna, hara asaukka imettenna kawotettaa essana. He eqqida kawotettai he kawotettata ubbaa gaaceretti xaissana; shin i merinau eqqidi daana.  <span class="verse" id="V45">45&#160;</span>Asa kushee bochchennan deriyaappe xoqoletti wodhdhidi, birataappe, nahaasiyaappe, urqqaappe, biraappenne worqqaappe merettida misiliyaa gaacerettida shuchchaa birshshettai he kawotettaa. </div><div class='p'>“Gita Xoossai sinttanau hananabaa kawuwaa bessiis. Aimoikka tuma; birshshettaikka ammanettidaagaa” yaagidi zaariis. </div><div class='s'>Kawoi Daaneelassi Woitiis </div><div class='p'> <span class="verse" id="V46">46&#160;</span>Hegaappe guyyiyan, Kawoi Naabukadanaxoori Daaneela bonchchidi, som77uwaa biittaa gattidi gufanniis; yaatidi asai a sinttan yarshshuwaa yarshshanaadaaninne ixaanaa cuwayanaadan azaziis.  <span class="verse" id="V47">47&#160;</span>Kawoi Daaneela, “Tumaappe ne Xoossai xoossatu Xoossaa, kawotu Godaanne xuuraa qonccissiyaagaa. Neeni ha xuuraa qonccissanau danddayidoogee hegaassa” yaagiis. </div><div class='p'> <span class="verse" id="V48">48&#160;</span>Hegaappe guyyiyan, kawoi Daaneela keehi bonchchiis; daronne al77o imotatakka ayyo immiis; Baabiloone biittaa haariyaagaa oottiis. Qassi Baabiloonen de7iya aadhdhida eranchchatu ubbaa bolli halaqa oottidi, a sunttiis.  <span class="verse" id="V49">49&#160;</span>Daaneeli oichchin, kawoi Sidiraaqa, Misaaqanne Abddanaaga Baabiloone biittaa aissiyaageeta oottidi sunttiis; shin Daaneeli kawo keettan gam77iis. </div><ul class='tnav'>
<li><a href='index.htm'>Daaneela</a></li>
<li><a href='DAN01.htm'>&lt;</a></li>
<li><a href='DAN.htm'>2</a></li>
<li><a href='DAN03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">1</span><a class="notebackref" href="#V4">2:4</a>
 <span class="ft"><a href='DAN02.htm#V1'>Daaneela 2:4</a> ppe biidi miraafiyaa 7 gakkanaashin Sooretu qaalan xaafettiis.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
