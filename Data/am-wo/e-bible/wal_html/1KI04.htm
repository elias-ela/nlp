<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kawotu Maxaafaa Koiruwaa 4</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kawotu Maxaafaa Koiruwaa</a></li>
<li><a href='1KI03.htm'>&lt;</a></li>
<li><a href='1KI.htm'>4</a></li>
<li><a href='1KI05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Solomoni Sunttido Oosanchchata </div><div class='p'> <span class="verse" id="V1">1&#160;</span>Kawoi Solomoni Israa7eela biittaa ubbaa bolli kawotiis.  <span class="verse" id="V2">2&#160;</span>I sunttido halaqati hagaappe kaallidi xaafettidaageeta. Xaadooqa na7ai Azaariyaasi qeese;  <span class="verse" id="V3">3&#160;</span>SHiishsha<a href="#FN1" class="notemark">1<span class="popup"> Shiishsha:  Ha bitaanee Ibraawettuwan oiddu dumma dumma sunttan xeesettees. Sameela Maxaafaa Naa77anttuwa 8:17; 20:25nne Hanidabaa Odiya Koiro Maxaafaa 18:16 xeella.</span></a> naati Elihoreefinne Akiiyi waanna xaafeta; Ahiluuda na7ai Yoosaafixi hanidabaa xaafiyaagaa;  <span class="verse" id="V4">4&#160;</span>Yoodaahe na7ai Banaayi ola gadaawaa; Xaadooqinne Abiyaataari qeeseta;  <span class="verse" id="V5">5&#160;</span>Naataana na7ai Azaariyaasi deriyaa heemmiyaageetu halaqaa; Naataana na7ai Zaabudi qeesenne kawuwaa dumma zoriyaagaa;  <span class="verse" id="V6">6&#160;</span>Ahishaari kawo keettaa halaqaa; Abdda na7ai Adooniraami gabbaaratu halaqaa. </div><div class='p'> <span class="verse" id="V7">7&#160;</span>Qassi Solomonayyo Israa7eela biittan ubban tammanne naa77u dereta heemmiyaageeti de7oosona; eti kawuwaassinne kawuwaa son de7iya asaa ubbaassi miyo kattaa ehiyaageeta. Etappe issoi issoi laittaa giddon issi issi aginaa kattaa ehees.  <span class="verse" id="V8">8&#160;</span>Eta sunttai hagaappe kaallidi xaafettiis. </div><div class='p'>Benihuuri Efireema gezziyaa heemmiyaagaa.  <span class="verse" id="V9">9&#160;</span>Benddeqari Maaqaxa, SHa7albbiima, Beeti-SHemeshanne Elooni-Beetihanaana katamata heemmiyaagaa.  <span class="verse" id="V10">10&#160;</span>Beniheseedi Arubboota biittaa heemmiyaagaa; Sooko biittainne Hefeera biittai ubbaikka abaa.  <span class="verse" id="V11">11&#160;</span>Benabinadaabi Doora giyo biitta ubbaa heemmiyaagaa; i Solomona na7iyo Xaafaato ekkidaagaa.  <span class="verse" id="V12">12&#160;</span>Ahiluuda na7ai Ba7aana Taa7inaakanne Magiddo giyo katamata, Iziraa7eelappe garssan Xarttaana matan de7iya Beetishaana biittaa ubbaa, Beetishaanappe biidi Aabeeli-Mahoolaara kanttidi, Yoqima7aama hefintti gakkanaashin de7iya katamata heemmiyaagaa.  <span class="verse" id="V13">13&#160;</span>Benggebeeri Gala7aaden Raamoota giyo katama, Gala7aaden Minaase na7aa Yaa7iira katamatanne, yuushuwan gimbbeenne gimbbiyaa penggetun nahaasiyaa birataa hiraqoti de7iyo usuppun tammu gita katamatuura de7iya, Arggooba giyo biittaa heemmiyaagaa. Arggoobi Baasaanen de7ees.  <span class="verse" id="V14">14&#160;</span>Iddo na7ai Ahinaadaabi Maahinaima giyo biittaa heemmiyaagaa.  <span class="verse" id="V15">15&#160;</span>Ahima7aaxi Nifttaaleema biittaa heemmiyaagaa; i Solomona na7iyo Baasemaato ekkiis.  <span class="verse" id="V16">16&#160;</span>Hushaaya na7ai Ba7aani Aseera biittaanne Ba7aaloota katamaa heemmiyaagaa.  <span class="verse" id="V17">17&#160;</span>Paaruha na7ai Yoosaafixi Yisaakoora biittaa heemmiyaagaa.  <span class="verse" id="V18">18&#160;</span>Eela na7ai SHim77i Biniyaama biittaa heemmiyaagaa.  <span class="verse" id="V19">19&#160;</span>Uura na7ai Gebeeri Gala7aade biittan Amooretu Kawoi Sihooninne Baasaane Kawoi Oogi kawotido biittata heemmiyaagaa; he biittata heemmiyaagee a xalaala. </div><div class='s'>Duretettai Kumido Solomona Kawotettaa </div><div class='p'> <span class="verse" id="V20">20&#160;</span>Yihudaa asainne Israa7eela asai abbaa doona shafiyaadan corattidosona; eti miiddinne uyiiddi ufaittidi de7idosona.  <span class="verse" id="V21">21&#160;</span>Solomoni Efiraaxiisa SHaafaappe doommidi Pilisxxeema biittaa gakkanaashin, hegaappekka Gibxxe zawaa gakkanaashin de7iya kawotettata ubbaa haariis. He biittaa asati au giiraa giiridosona; eti a de7o laitta ubban ayyo haarettidosona. </div><div class='p'> <span class="verse" id="V22">22&#160;</span>Solomonayyo hachchi hachchi qumau ishatamu konttaale muruta xiilliyaa, xeetu konttaale xiilliyaa,  <span class="verse" id="V23">23&#160;</span>xiikkin modhdhida tammu boorata, yedan miida laatamu booratanne xeetu dorssata, eta bollikka cofoshota, gaarata, genessatanne ordde kuttota koshshees. </div><div class='p'> <span class="verse" id="V24">24&#160;</span>Solomoni Efiraaxiisa SHaafaappe arggo baggaara de7iya kawotettata ubbaa Tifisaaha katamaappe doommidi Gaaza katamaa gakkanaashin haariis; ba yuushuwan de7iya biitta ubbaarakka saro de7iis.  <span class="verse" id="V25">25&#160;</span>A de7o laitta ubban Yihudaa asainne Israa7eela asai Daanappe biidi Berssaabeha gakkanaashin, ubbai ba woiniyaa turaa kuwaaninne ba ettaa kuwan saro de7iis. </div><div class='p'> <span class="verse" id="V26">26&#160;</span>Solomonayyo olaa paraa gaareta goochchiya oitamu sha7u gaaxaata paratinne tammanne naa77u sha7u paraasati de7oosona.  <span class="verse" id="V27">27&#160;</span>He deriyaa heemmiyaageeti bantta aginan aginan Kawoi Solomoninne a maaddan maanau yiida asai ubbai miyoobaa shiishshidosona. Eti hegaappe aibanne pacissokkona.  <span class="verse" id="V28">28&#160;</span>Eti qassi gaariyaa paratinne hankko parati maanau banggaanne dalaa peeriyan banttana gakkidaagaa gakkidaagaa ehiidi a wottiyoosan wottidosona. </div><div class='p'> <span class="verse" id="V29">29&#160;</span>Xoossai Solomonayyo aadhdhida eratettaa, akeekaanne zawi bainna aaho qofaa immiis.  <span class="verse" id="V30">30&#160;</span>Solomona aadhdhida eratettai arshsho baggaara de7iya asa ubbaa aadhdhida eratettaappenne Gibxxetu aadhdhida eratetta ubbaappekka aadhdhiis.  <span class="verse" id="V31">31&#160;</span>I asa ubbaappe aadhdhida eranchcha; qassi i Ezirahiyaa Etaanappekka, Maahola naatu Hemaanappe, Kalkkoolappenne Darddaa7appekka aadhdhida eranchchaa. A woree yuushuwan de7iya kawotettata ubbaa gakkiis.  <span class="verse" id="V32">32&#160;</span>I heezzu sha7u leemisota haasayiis; qassi a yettati issi sha7anne ichchasha.  <span class="verse" id="V33">33&#160;</span>Solomoni Liibaanoosa zigaappe doommidi, keettaa gimbbiyaa bolli mokkiya hiisoophphiyaa giyo mittaa gakkanaashin, mittaabaa yootiis; hegaadankka qassi mehetubaa, do7atubaa, kafotubaa, sa7aara gooshettiya meretatubaanne moletubaa tamaarissiis.  <span class="verse" id="V34">34&#160;</span>A aadhdhida eratettaa siyida biittan sa7an de7iya kawoti ubbai kiittin, kawotetta ubbaappe asai Solomona aadhdhida eraa siyanau yiis. </div><ul class='tnav'>
<li><a href='index.htm'>Kawotu Maxaafaa Koiruwaa</a></li>
<li><a href='1KI03.htm'>&lt;</a></li>
<li><a href='1KI.htm'>4</a></li>
<li><a href='1KI05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">1</span><a class="notebackref" href="#V3">4:3</a>
 <span class="fk">Shiishsha: </span><span class="ft"> Ha bitaanee Ibraawettuwan oiddu dumma dumma sunttan xeesettees. Sameela Maxaafaa Naa77anttuwa 8:17; 20:25nne <a href='1CH18.htm#V1'>Hanidabaa Odiya Koiro Maxaafaa 18:16</a> xeella.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
