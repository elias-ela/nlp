<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kawotu Maxaafaa Naa77anttuwaa 19</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kawotu Maxaafaa Naa77anttuwaa</a></li>
<li><a href='2KI18.htm'>&lt;</a></li>
<li><a href='2KI.htm'>19</a></li>
<li><a href='2KI20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>Kawoi Hizqqiyaasi Isiyaasa Zoriyaa Oichchiis </div><div class='r'>(Isiyaasa 37:1-7) </div><div class='p'> <span class="verse" id="V1">1&#160;</span>Kawoi Hizqqiyaasi hegaa siyido wode, ba maayuwaa pooshshiis; pooshshidi waaruwaa maayidi, GODAA Beeta Maqidasiyaa geliis.  <span class="verse" id="V2">2&#160;</span>Kawo keettan aawatiya Eliyaaqiimi, waanna xaafee SHeebininne cima qeeseti waaruwaa maayidi, Amoxa na7aa hananabaa yootiya Isiyaasakko baana mala kiittiis.  <span class="verse" id="V3">3&#160;</span>Kiittin eti Isiyaasakko biidi, “Hizqqiyaasi hagaadan yaagees; ‘Hachchi gallassai meto gallassa, seera gallassanne yeella gallassa. Hegeekka na7i yelettanau wodee gakkin, bannakkada yelanau maccaaseessi wolqqi xayiyoogaa mala.  <span class="verse" id="V4">4&#160;</span>De7o Xoossaa cayanaadan, a godai, Asoore kawoi, kiittido gadaawaa qaalaa ubbaa GODAI, ne Xoossai siyennan aggenna. Qassi GODAI, ne Xoossai he siyido qaalaa daafan a qaxxayennan aggenna. Hegaa gishshau, nu asaa giddon palahi attanaageetussi woossa!’ yaagees” yaagidosona. </div><div class='p'> <span class="verse" id="V5">5&#160;</span>Kawuwaa Hizqqiyaasa ashkkarati Isiyaasakko yiido wode,  <span class="verse" id="V6">6&#160;</span>Isiyaasi eta hagaadan yaagiis; “Intte godaassi hagaadan yaagidi odite; ‘GODAI nena, “Asoore kawuwaa ashkkarati tana cayishin, neeni siyido cashshaa qaalaassi yayyoppa.  <span class="verse" id="V7">7&#160;</span>Be7a, oduwaa siyidi, i ba biitti simmana mala, taani a giddon issi ayyaanaa wottana. Yaatada i ba biitti biidi, yan bisuwan i haiqqanaadan taani a oottana” yaagees’ yaagite” yaagiis. </div><div class='s'>Asooreti Haranttuwaakka Naassidosona </div><div class='r'>(Isiyaasa 37:8-20) </div><div class='p'> <span class="verse" id="V8">8&#160;</span>Asoore kawoi Laakisha katamaappe denddidi biichchidoogaa Asooretu gadaawai siyidi, guyye simmiis. Simmidi kawoi Liibina kataman olettiyaagaa demmiis. </div><div class='p'> <span class="verse" id="V9">9&#160;</span>Kawoi Sanaakireebi, “Toophphiyaa Kawoi Tirihaaqi nena olanau yiis” yaagiyo oduwaa siyiis. Siyidi Hizqqiyaasassi hagaadan yaagidi kiittiis;  <span class="verse" id="V10">10&#160;</span>“Yihudaa Kawuwau Hizqqiyaasaa, neeni ammanettiyo xoossai nena, ‘Yerusalaamee Asoore kawuwaa kushiyan gelenna’ yaagidi cimmoppo.  <span class="verse" id="V11">11&#160;</span>Be7a, Asoore kawoti biittata ubbaa muleera xaissidi, eti oottidobaa neeni siyadasa. Yaatin neeni attuutee?  <span class="verse" id="V12">12&#160;</span>Beni ta maizza aawati bashshido biittatu xoossati, hegeetinne Gozaana, Kaaraanenne Rexeefa biittatu xoossatinne Talassaaran de7iya Edene asaa xoossati he biittata bashshaappe ashshidonaa?  <span class="verse" id="V13">13&#160;</span>Hamaata kawoi, Arifaada kawoi, Safariwaima kawoi, Henaa7a kawoinne Iiwa kawoi awan de7iyoonaa?” yaagidi kiittiis. </div><div class='p'> <span class="verse" id="V14">14&#160;</span>Hizqqiyaasi dabddaabbiyaa kiitettida asatuppe ekkidi nabbabiis. Nabbabido dabddaabbiyaa GODAA Beeta Maqidasiyaa ekki efiidi, GODAA sinttan micciis.  <span class="verse" id="V15">15&#160;</span>Yaatidi GODAA hagaadan yaagidi woossiis; “Abeet GODAU, kiruubetuppe gidduwan uttiya Israa7eela Xoossau, sa7aa kawotettatu ubbaa bolli ne xalaalai Xoossaa. Saluwaanne sa7aa neeni medhdhadasa.  <span class="verse" id="V16">16&#160;</span>Abeet GODAU, ne haittaa haa yeggada siya. Abeet GODAU, ne aifiyaa pogada xeella. Nena, de7o Xoossaa cayanau Sanaakireebi kiittido qaalaa siya.  <span class="verse" id="V17">17&#160;</span>Abeet GODAU, Asoore biittaa kawoti kawotettatanne eta biittaa bashshidoogee ee tuma.  <span class="verse" id="V18">18&#160;</span>Eta xoossata taman xuuggi xaissidosona; aissi giikko, eta xoossati wonikka asa kushee massidi kessido mittanne shuchchanne gidiyo gishshau, tumu xoossata gidokkona; hegaa gishshau, eti eta xaissidosona.  <span class="verse" id="V19">19&#160;</span>Abeet GODAU, ne xalaalai Xoossaa gidiyoogaa sa7aa kawotettati ubbai erana mala, ha77i simmi, GODAU, nu Xoossau, neeni nuna a kushiyaappe wotta ekka!” yaagidi woossiis. </div><div class='s'>Isiyaasi Kawuwaassi Yeddido Kiitaa </div><div class='r'>(Isiyaasa 37:21-38) </div><div class='p'> <span class="verse" id="V20">20&#160;</span>Hegaappe guyyiyan, Amoxa na7ai Isiyaasi Hizqqiyaasassi hagaadan yaagidi kiittiis; “GODAI Israa7eela Xoossai hagaadan yaagees; ‘Neeni Asoore Kawuwaa Sanaakireeba gaasuwan tana woossido woosaa siyaas’ yaagees.  <span class="verse" id="V21">21&#160;</span>GODAI Sanaakireebabaa hagaadan yaagidi haasayees; </div><div class='q'>“ ‘Xiyoonen de7iya asai nena karees; </div><div class='q2'>Yerusalaame asai ba huuphiyaa qaattidi, nena qoosees. </div><div class='b'> &#160; </div><div class='q'> <span class="verse" id="V22">22&#160;</span>“ ‘Neeni cayidoogeenne </div><div class='q2'>toochchidoogee oonee? </div><div class='q'>Neeni o bollan ne qaalaa </div><div class='q2'>xoqqu oottada haasayadii? </div><div class='q'>Qassi otoruwan oona </div><div class='q2'>xoqqu gaada xeelladii? </div><div class='q'>Hegaa neeni oottidoi ta bollaana, </div><div class='q2'>Israa7eela Geeshshaa bollaana gidennee! </div><div class='q'> <span class="verse" id="V23">23&#160;</span>Neeni kiittido asatu baggaara </div><div class='q'>GODAA cayadasa. </div><div class='q2'>Qassi hagaadan yaagadasa; </div><div class='q'>“Taani taayyo de7iya cora paraa gaaretun </div><div class='q2'>xoqqa deretu huuphiyaa, </div><div class='q2'>Liibaanoosa Deriyaa kiikiyaa kiyaas. </div><div class='q'>Kiyada ubbaappe aduqqiya zigatanne </div><div class='q2'>ubbaappe lo77iya xiiddata qanxxaas. </div><div class='q'>Taani ayyo wurssetta gaxaanne </div><div class='q2'>tuujjuma woraa gakkaas. </div><div class='q'> <span class="verse" id="V24">24&#160;</span>Taani allaga biittatun haatta ollata </div><div class='q2'>bookkada, haattaa etappe uyaas. </div><div class='q'>Gibxxe biittan goggiya haatta ubbaa </div><div class='q2'>taani ta tohuwaa gomppan yedhdhada melissaas” yaagadasa. </div><div class='b'> &#160; </div><div class='q'> <span class="verse" id="V25">25&#160;</span>“ ‘Daro wodiyaappe kase neeni </div><div class='q2'>gimbbettida katamata qoqqofada, </div><div class='q'>shuchcha keela kessana mala, </div><div class='q2'>taani qofaa qachcha wottidoogaa neeni erabeikkii? </div><div class='q'>Taani ha77i poliyo halchchota </div><div class='q2'>beni halchcha wottaas. </div><div class='q'> <span class="verse" id="V26">26&#160;</span>Hegaa gishshau, eta asaayyo </div><div class='q'>wolqqai ixxin, </div><div class='q2'>eti kauyyidosonanne yeellatidosona. </div><div class='q'>Eti gade maataa mala; </div><div class='q2'>goshshan mokkida carshshaa mala. </div><div class='q'>Eti keettaa huuphiyan mokkiya </div><div class='q2'>sharafaadaaninne ka77ennan de7ishin, leegee miido kattaadan hanidosona. </div><div class='b'> &#160; </div><div class='q'> <span class="verse" id="V27">27&#160;</span>“ ‘SHin neeni uttiyoosaa, </div><div class='q'>kiyiyoosaa, geliyoosaanne ta bolli </div><div class='q2'>neeni hanqqettido hanqquwaa taani erais. </div><div class='q'> <span class="verse" id="V28">28&#160;</span>Neeni ta bolli hanqqettido gishshaunne </div><div class='q'>ne otoruwaakka taani siyido gishshau, </div><div class='q2'>taani ne siiriyan ta dafuwaa aattana; </div><div class='q2'>ne doonankka ta bixaalaa barssana. </div><div class='q'>Yaatada ne yiido ogiyaara taani </div><div class='q2'>nena guyye zaarana’ </div><div class='m'>yaagees” yaagiis. </div><div class='p'> <span class="verse" id="V29">29&#160;</span>Hegaappe guyyiyan, Isiyaasi Kawuwaa Hizqqiyaasa hagaadan yaagiis; “Hagee polettanaagau neeyyo malaatai hagaa: Ha laitti intte azabba mokkida kattaa maana; laitti qassi ha laitti mokkidaagaa azabbaa maana. SHin kaalla laitti intte intte huuphen zeritenne cakkite; woiniyaa turaakka tokkitenne a teeraa miite.  <span class="verse" id="V30">30&#160;</span>Yihudaa asaa atettati xaphuwaa duge yeddidi, bollan aifiyaa aifiya mittaa mala gidana.  <span class="verse" id="V31">31&#160;</span>Aissi giikko, wuriiddi attidaageeti Yerusalaameppe, palahidaageetikka Xiyooneppe kiyana. Ubbaappe Wolqqaama GODAA mishoi hegaa oottidi polana. </div><div class='p'> <span class="verse" id="V32">32&#160;</span>“Hegaa gishshau, Asoore kawuwaabaa GODAI hagaadan yaagees; ‘Asoore kawoi ha katamaa gelenna; woikko hagan ba wonddafiyaa dukkenna. I ba gonddalliyaa oiqqidi, ha katamaa sintti aadhdhenna; woikko qassi katamaa yuushuwaa biittaa dooriyan diddiqenna.  <span class="verse" id="V33">33&#160;</span>Asoore kawoi ba yiido ogiyaara guyye simmana; i ha katamaa gelenna. Taani GODAI hagaa odaas.  <span class="verse" id="V34">34&#160;</span>Taani ta bonchchuwaa gishshaunne ta ashkkaraa Daawita gishshau, ha katamaa boshissennan ashsha ekkana’ yaagees” yaagiis. </div><div class='p'> <span class="verse" id="V35">35&#160;</span>He gallassi qammi GODAA kiitanchchai kiyidi, Asoore asai dunkkaanidosan issi xeetanne hosppun tammanne ichchashu sha7u attumaasaa woriis. Yaatin asai maallado suuridi be7iyo wode, haiqqida asaa ahai hegan kumiis.  <span class="verse" id="V36">36&#160;</span>Hegaa gishshau, Asoore Kawoi Sanaakireebi denddidi, guyye simmi biidi, Nanawe kataman uttiis.  <span class="verse" id="V37">37&#160;</span>Issi gallassi Sanaakireebi ba xoossaa Nisirooka Eeqaa Keettan goinniiddi de7ishin, a naati Adiraamelekinne Sar77eexeri bisuwan a woridosona. Woridi Araaraate giyo biitti baqatidosona. A na7ai Asaarihi<a href="#FN1" class="notemark">7<span class="popup"> Asaarihi: Ibraawettuwan “Esar-Haddon” geetettees.</span></a> a sohuwan kawotiis. </div><ul class='tnav'>
<li><a href='index.htm'>Kawotu Maxaafaa Naa77anttuwaa</a></li>
<li><a href='2KI18.htm'>&lt;</a></li>
<li><a href='2KI.htm'>19</a></li>
<li><a href='2KI20.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">7</span><a class="notebackref" href="#V37">19:37</a>
 <span class="fk">Asaarihi: </span><span class="ft">Ibraawettuwan “Esar-Haddon” geetettees.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
