<!DOCTYPE html>
<html lang="wal">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Wolaytta Bible Kawotu Maxaafaa Naa77anttuwaa 24</title>
<meta name="keywords" content="Wolaytta Bible, wal, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Kawotu Maxaafaa Naa77anttuwaa</a></li>
<li><a href='2KI23.htm'>&lt;</a></li>
<li><a href='2KI.htm'>24</a></li>
<li><a href='2KI25.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='p'> <span class="verse" id="V1">1&#160;</span>Yo7aqeema wode Baabiloone biittaa Kawoi Naabukadanaxoori Yihudaa bolli woraajjiis. Yaatin Yo7aqeemi ayyo heezzu laittaa haarettiis. Hegaappe guyyiyan simmidi, Naabukadanaxoora bolli makkaliis.  <span class="verse" id="V2">2&#160;</span>GODAI Baabiloone biittaa ambbaanota, Sooriyaa biittaa ambbaanota, Moo7aaba biittaa ambbaanotanne Amoona biittaa ambbaanota Yo7aqeema bolli yeddiis; hananabaa yootiya ba ashkkaratu baggaara GODAI kase haasayidoogaadan, Yihudaa biittaa bashshanaadan hageeta yeddiis.  <span class="verse" id="V3">3-4&#160;</span>Kawoi Minaasee oottido nagara ubbaa gishshau, qassi xillo asaa suuttaa i gussidi, Yerusalaamen kunttido gishshau, GODAI Yihudaa asaa ba sinttappe digganau ha bashshaa yeddiis; GODAI Minaaseyyo he nagaraa atto gaanau koyibeenna. </div><div class='p'> <span class="verse" id="V5">5&#160;</span>Yo7aqeemi hanido harabainne i oottidobai ubbai Yihudaa Kawotu Taarikiyaa Maxaafan xaafetti uttiis.  <span class="verse" id="V6">6&#160;</span>Yo7aqeemi haiqqidi, ba maizzan gaittiis. A sohuwan a na7ai Yo7aakiini kawotiis. </div><div class='p'> <span class="verse" id="V7">7&#160;</span>Gibxxe biittaa kawoi naa77antto ba biittaappe denddidi, olau yibeenna; aissi giikko, Gibxxe SHaafaappe doommidi, biidi Efiraaxiisa SHaafaa gakkanaashin, Gibxxe kawoi haarido biittaa ubbaa Baabiloone kawoi ekkirggiis. </div><div class='s'>Yihudaa Kawuwaa Yo7aakiina </div><div class='r'>(Hanidabaa Odiya Naa77antto Maxaafaa 36:9-10) </div><div class='p'> <span class="verse" id="V8">8&#160;</span>Yo7aakiini kawotiyo wode laittai ayyo tammanne hosppuna;<a href="#FN1" class="notemark">10<span class="popup"> Tammanne hosppuna:  Laittai ayyo tammanne hosppuna woikko hosppuna. Hanidabaa Odiya Naa77antto Maxaafaa 36:9 xeella.</span></a> Yo7aakiini Yerusalaamen heezzu agina kawotiis. A aayee sunttai Nahushtto; a Yerusalaamiyaa Elnnaataana na7iyo.  <span class="verse" id="V9">9&#160;</span>Yo7aakiini ba aawai oottidoogaadan, GODAA sinttan iitabaa oottiis. </div><div class='p'> <span class="verse" id="V10">10&#160;</span>He wode Baabiloone Kawuwaa Naabukadanaxoora olanchchati Yerusalaame yiidi, katamaa doggomi wottidosona.  <span class="verse" id="V11">11&#160;</span>Doggomi uttidaashin, Baabiloone Kawoi Naabukadanaxoori he katamaa yiis.  <span class="verse" id="V12">12&#160;</span>Yihudaa Kawoi Yo7aakiini, a aayyiyaa, a ashkkarati, a halaqatinne kawo keettaa oosanchchati ubbati Baabiloone kawuwaayyo kushiyaa immidosona. </div><div class='p'>Yo7aakiini kawotido hosppuntta laittan, Baabiloone kawoi Yo7aakiina qachchiis.  <span class="verse" id="V13">13&#160;</span>GODAA Beeta Maqidasiyaaninne kawo keettan de7iya aquwaa ubbaa he sohuwaappe denttidi efiis. GODAI kase haasayidoogaadan Kawoi Solomoni GODAA Beeta Maqidasiyan giigissido worqqa miishshata ubbaa Baabiloone kawoi qanxxerettiis.  <span class="verse" id="V14">14&#160;</span>Naabukadanaxoori Yerusalaame asaa, halaqata ubbaa, olanchchata ubbaa, kushe hiillanchchata ubbaanne birataa qoxxiyaageeta ubbaa, muleera tammu sha7u asaa, Yerusalaameppe omooddidi efiis; efin biittan hiyyeesa asa xalaalai attiis. </div><div class='p'> <span class="verse" id="V15">15&#160;</span>Naabukadanaxoori Yo7aakiina omooddidi, Baabiloone efiis; aara kawiyo a aayyiyo, a maccaasata, a oosanchchatanne biittan de7iya gita asaa ubbaa ekkidi biis.  <span class="verse" id="V16">16&#160;</span>He asaappe laappun sha7ati olanchchata; issi sha7u asati dumma dumma kushe hiillanchchata; eti ubbaikka minonne olaa olettanau danddayiyaageeta.  <span class="verse" id="V17">17&#160;</span>Hegaappe guyyiyan, Baabiloone kawoi Yo7aakiina sohuwan a aawaa ishaa Mataaniyaa kawoyiis. Kawoyiiddi a sunttaa Sedeqiyaasa yaagidi laammiis. </div><div class='s'>Yihudaa Kawuwaa Sedeqiyaasa </div><div class='r'>(Hanidabaa Odiya Naa77antto Maxaafaa 36:11-12; Ermmaasa 52:1-3) </div><div class='p'> <span class="verse" id="V18">18&#160;</span>Sedeqiyaasi kawotiyo wode, laittai ayyo laatamanne isiino; Yerusalaamen i tammanne isiini laittaa kawotiis. A aayee sunttai Hamuxaalo; a Liibina kataman de7iya Ermmaasa na7iyo.  <span class="verse" id="V19">19&#160;</span>Yo7aqeemi oottidoogaadan, Sedeqiyaasikka GODAA sinttan iitabaa oottiis.  <span class="verse" id="V20">20&#160;</span>GODAI hanqqettido gishshau, Yerusalaame asaa bollinne Yihudaa asaa bolli hagee haniis; wurssettan eta i ba sinttappe diggiis. </div><div class='s'>Yerusalaame Kunddettaa </div><div class='r'>(Hanidabaa Odiya Naa77antto Maxaafaa 36:13-21; Ermmaasa 52:3-11) </div><div class='p'>Sedeqiyaasi Baabiloone kawuwaa bolli makkaliis. </div><ul class='tnav'>
<li><a href='index.htm'>Kawotu Maxaafaa Naa77anttuwaa</a></li>
<li><a href='2KI23.htm'>&lt;</a></li>
<li><a href='2KI.htm'>24</a></li>
<li><a href='2KI25.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">10</span><a class="notebackref" href="#V8">24:8</a>
 <span class="fk">Tammanne hosppuna: </span><span class="ft"> Laittai ayyo tammanne hosppuna woikko hosppuna. <a href='2CH36.htm#V1'>Hanidabaa Odiya Naa77antto Maxaafaa 36:9</a> xeella.</span></p>

<hr />
</div>
<div class="copyright">

<p align="center"><a href='copyright.htm'>© 2004 SIM</a></p>
</div>
</div></body></html>
